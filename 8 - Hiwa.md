# ٨. گەیشتن و نیشتەجێبوون

 ## ٨.١ ڕێکارەکانی گەیشتن بە فڕۆکەخانە
بەگەیشتن بەم قۆناغە دەبێت ئۆفەری خوێندنەکەت بەدەستگەیشتبێت و ڤیزای چینت وەرگرتبێت. بە سواربوونی ئەو فڕۆکەیەی کە کوردستان بەجێدەهێڵێت، دەبێت ئەوەت لەیاد بێت کە ژیانێکی نوێ لە وڵاتێکی خاوەن شارستانییەتێکی دێرین چاوەڕێت دەکات. وەک کەسێکی خاوەن پاسپۆرتی عێراقی، نابێت چاوەڕوانی ئەوەبیت هەموو شتێک بەئاسانی تێپەڕێت. لەم بابەتەدا ئەوە دەخەینە ڕوو کە چۆن ئەو بەربەستانە تێپەڕێنیت کە دێتە بەردەمت لەیەکەم ساتی گەیشتنت بە وڵاتی چین. 
هەموو ئەو دۆکیۆمێنتانەی کە پەیوەندی بە خوێندنەکەتەوە هەیە دەبێت لەناو جانتای شانەکەتدا بێت. هەوڵبدە پێش سەفەرەکەت ناونیشانی تەواوی زانکۆکەت و ئەو کەمپەی زانکۆ بۆی دەچیت لای خۆت بنوسیت و ناو و ژمارەی مۆبایلی سەرپەرەشتیاری خوێندنەکەت پێبێت (ئەگەر پێشتر سەرپەرەشتیارت دیاری کردووە ئەگەر نا ژمارەی پەیوەندی ئۆفیسی خوێندکارە نێودەوڵەتیەکان زانکۆکەت پێبێت). لەناو ئەو فڕۆکەیەی کەبەرە چین دەڕوات، فۆرمێکت پێدەدرێت لەلایەن دەستەی فڕۆکەوانیەوە کە تێیدا ناو و ژمارەی پاسپۆرت و ناونیشانی ئەو شوێنەی بۆی دەچیت دەنوسیت. دوای گەیشتنت بە فڕۆکەخانە دەگونجێت دوای تەماشاکردنی پاسپۆرتەکەت لەلایەن ئەفسەرانی فڕۆکەخانەوە داوات لێبکرێت کەوا تەماشای جانتاکەت بکەن و کۆمەڵێک پرسیارت لێبکەن (مەرج نیە هەموو خوێندکارێک توشی ئەم حاڵەتە ببێت). ئەفسەرەکان بەڕێزەوە مامەڵەدەکەن و پێویست ناکات نیگەران بیت، چەند پرسیارێکی ئاسایی دەکەن وەکو دەچیت بۆ چ زانکۆیەک، کێ دەناسیت، و لەوانەیە تەماشای مۆبایلەکەشت بکەن. ئەمە تایبەت نیە بە لایەنی کەسیەوە بەلکو یاسای وڵاتی چینە بۆ ئەو کەسانەی کە لە وڵاتانی وەکو عێراقەوە سەفەری چین دەکەن.
پاش وەرگرتنەوەی جانتاکەت و تەواوکردنی ڕێککارەکان، دەمێنێتەوە کە چۆن بگەیت بە زانکۆکەت. ئەگەر کەسێک بناسیت و بێت بە دواتتدا بۆ فڕۆکەخانە ئەوە زۆر باشتر و گونجاو تر دەبێت ئەگەر نا ئەوە ئەم ڕێکارانە بگرە بەر (لەبیرت بێت کە پێش ئەوەی سەفەری چین بکەیت بڕێک پارەی چینی لەگەڵ خۆتدا بهێنیت، چونکە لە وڵاتی چین دۆلار یان هەر جۆرە دراوێکی تر کاری پێناکرێت). چەند ڕێگەیەک هەیە بۆ گەیشتن بە زانکۆکەت. بۆکەسێک یەکەم جاربێت گەشتی وڵاتی چین بکات ئاسانترین و گونجاوترینیان ڕێگە بەکارهێنانی تەکسی فڕۆکەخانەیە (تەنها تەکسیەکانی تایبەت بە فڕۆکەخانە بەکاربهێنە بۆ ئەوەی توشێ فێڵ لێکردن نەبیت). دەبێت ناو و ناونیشانی زانکۆکەیان بە چینی بدەیتێ (خاوەن تەکسەییەکان ناتوانن بە ئینگلیزی قسە بکەن و دەبێت بە چینی ناونیشانەکەت پێبێت). یاخود ئەگەر لە کاتی گونجاودا بێت واتە نەکەوێتە نێوان کاتژمێر ٩ ی شەو بۆ ٦ ی بەیانی، دەتوانیت پاسی گشتی یان میترۆ بەکاربهێنیت، بەڵام ئەمەیان دەکرێت کەمێک سەخت بێت بۆکەسێک یەکەم جاربێت گەشتی وڵاتی چین بکات.


## ٨.٢ تۆمارکردن لە زانکۆ
دوای گەیشتنت بە زانکۆ دەبێت خۆت تۆمار بکەیت. یەکەم ئیش کە دەبێت بیکەیت ئەوەیە کە بچیت بۆ بەشی داخلیەکان و بەشێوەیەکی کاتی ژورێک وەربگریت، دواتر دەبێت بچیت بۆ ئۆفیسی خوێندکارە نێودەوڵەتیەکان و خۆت تۆمار بکەیت و بەشیوەیەکی هەمیشەیی ژوور وەربگریت لە داخلی. پێداویستیەکانی کە پێویستە بۆ خۆتۆمارکردن بریتین لەو دۆکیۆمێنتانەی زانکۆ بۆی ناردوویت، هەموو ئەو دۆکیۆمێنتانەی لەکاتی تەقدیمی خوێندنەکەتدا پێشکەشت کردوون (نوسخەی بنەڕەتی)، و پاسپۆرتەکەت لەگەڵ نوسخەیەک لە پەڕەی زانیاری کەسی و پەڕەی ڤیزاکەت.

## ٨.٣ بەرنامەکانی ئاشناکردن
دوای خۆتۆمارکردن و وەرگرتنی داخلی، ئۆفیسی خوێندکارە نێودەوڵەتیەکان کاتێک دیاری دەکەن کە کە بەگشتی لە ناوەڕاستی مانگی ٩ دادەبێت (لە زانکۆیەکەوە بۆ زانکۆیەکی تر جیاوازە) بۆ بەخێرهاتنی خوێندکارە نوێکان. لەو بۆنەیەدا چەند زانیاریەکی گرنگ دەخرێنە ڕوو کە گرنگن بەتایبەتی بۆ ئەو کەسانەی هیچ شارەزاییەکیان نیە دەربارەی یاسا و ڕێنماییەکانی وڵاتی چین. هەروەها باسی ڕێکارەکانی خوێندن و ئەو ڕێنماییانە دەکرێت کە خوێندکار پێویستە جێبەجێی بکات لەماوی خوێندنەکەیدا. گرنگە بەشداری ئەم بۆنەیە بکەن تاوەکو دواتر توشی کێشە نەبنەوە لە دەرئەنجامی نەزانییەوە.

## ٤ دابینکردنی خزمەتگوزارییە سەرەکییەکان (تەلەفۆن، ئینتەرنێت، هتد):
یەکێک لە خزمەتگوزاریە سەرەتاییە پێویستەکان دوای گەیشتنت بە وڵاتی چین پەیداکردنی ئینتەرنێتە. بەشێوەیەکی گشتی هەموو زانکۆکان ئینتەرنێتیان دابینکردووە لەناو داخلیەکان و کۆلێژەکاندا کە بە بەکارهێنانی ناسنامەی خوێندکاریەکەت دەتوانرێت چالاکبکرێت. وڵاتی چین وڵاتێکی بەئەلیکترۆنی کراوە لەهەموو ڕووەکانی ژیانەوە، بۆ ئەومەبەستە پێویستت بە ئینتەرنێت دەبێت لەهەموو شوێنێک. باشترین ڕێگەش بۆ ئەوە بەکارهێنانی سیمکارتی مۆبایلە. لەوڵاتی چین دوو کۆمپانیای خزمەتگوزاری پەیوەندی تەلەفۆنی هەیە کە ئەوانیش China Mobile و China Unicom ن. دەتوانیت هەریەکێک لەم سیمکارتانە بکڕیت و پاکێجی گونجاو بۆخۆت هەڵبژێریت. پاش دەستکەوتنی سیمکارت، دەتوانیت هەژمارێک لە بەرنامەی ویچات دروست بکەیت بەبەکارهێنانی ژمارە مۆبایلەکەت (ئەگەر پێشتر ویچاتت هەیە دەتوانیت هەژمارەکەت بخەیتە سەر ژمارە چینیەکە) و سودمەند بیت لەهەموو خزمەتگوزاریەکانی ناو ویچات. وەهەروەها گرنگە بزانیت بەبێ هەبوونی سیمکارت ناتوانیت داواکاری پێشکەش بکەیت بۆ کردنەوەی هەژماری بانکی کە داوادەکرێت لەلایەن زانکۆکەتەوە. 
خاڵێکی گرنگ کە پێویستە هەموو فێرخوازێک پێش ئەوەی گەشتی وڵاتی چین بکات بیزانێت ئەوەیە کە کەخزمەتگوزاریەکانی کۆمپانیاکانی وەکو گۆگڵ، یوتیوب، ڤایبەر، مێتا، و وەتسئەپ لە چین بەردەست نین و دەبێت پێش ئەوەی گەشت بکەن ئامادەکاری بکەن بۆ ئەو مەبەستە. تەنها ڕێگە بۆ سودمەندبوون لەو خزمەتگوزاریەکانی باسکران پێویستت بەبەکارهێنانی بەرنامی فلتەرشکێن (VPN) دەبێت. ئەو بەرنامانەی پێویستن پێشتر دایانبەزێنە ناو مۆبایلەکەتەوە. ئەمەی خوارەوە لیستێکە لەو بەرنامانەی کە پێویستت پێی دەبێت لەوڵاتی چین بۆ بەڕێکردنی ژیانی ڕۆژانەت:

1-	Wechat
2-	Alipay
3-	Taobao
4-	VPN
5-	Amap or Baidu map
6-	Qq
7-	Meituan
8-	Jingdong
9-	Microsoft translator or Youdao translate or Google translate

بەرنامەکانی فلتەرشکێن زۆرن، هەندێکیان بێ پارەن و بەشی زۆریان دەبێت بەشداری مانگانە یان ساڵانە بکەیت. باشترە پێش گەیشتنت بەوڵاتی چین خۆت یەکلایی بکەیتەوە و بەرنامەکە دابەزێنیت، چونکە دواتر توشی سەرئێشەی زیاتر دەبیت تاوەکو دایبەزێنیتە سەر مۆبایل یاخود لاپتۆپەکەت.
